Krukväxterna behöver näring
Under våren och försommaren är tillväxten hos krukväxterna på topp och därför behöver de gödslas regelbundet. Ge en svag dos varje gång du vattnar eller full dos en gång i veckan. Lämplig utspädningsgrad står på förpackningen. Krukväxterna i söderfönstret kan behöva skuggas mitt på dagen när solen gassar som mest.

 


Sommarblommor vill ut
De sommarblommor du själv sått eller köpt som färdiga plantor börjar längta utomhus. Men se upp – kommer det en frostnatt kan de ta stor skada och i värsta fall dö. Vänta med att flytta ut plantorna tills frostnätterna helt säkert är förbi – i kallare delar av landet kan det faktiskt dröja en bit in i juni. Järnnätter kallar man ibland senkomna frostnätter. Tänk också på att avhärda dina plantor, det vill säga vänja dem vid utevistelsen. Genom att ställa ut dem någon timme första dagen och sedan öka tiden successivt under en veckas tid så vänjer de sig långsamt vid det starka solljuset, vid vind och regn.

 


Grönsakslandet frodas
I maj kan du så de flesta grönsaker på friland, det vill säga direkt i kökslandet. Kanske är spenat, bondbönor, rädisor och rucola redan i jorden. I så fall är det nu dags för morötter, sallat, rödbetor och övriga grönsaker. Bönor och squash vill ha riktigt varm och go jord, helst kring 20 grader, och kan med fördel förodlas i småkrukor för senare utplantering. Använd växthus, uterum eller fönsterkarmen till detta. Genom att förodla får plantorna ett försprång utvecklingsmässigt och står också bättre emot angrepp av till exempel sniglar.

 


Sommarblommor sås ute
Många av våra mest älskade ettåriga sommarblommor gror bäst om de sås på friland, det vill säga direkt på sin växtplats. Rensa ogräs och luckra jorden med en räfsa innan du sår. Lämpliga för direktsådd är till exempel ringblomma, blåklint, aster, zinnia, romersk riddarsporre, blomsterlin, clarkia, kinesisk förgätmigej, inkakrage, slinger- och buskkrasse, jungfrun i det gröna, jätteeternell, kranskrage och praktmalva.

 


Plantering i växthus
Har du växthus eller uterum kan du nu plantera ut både blommor och grönsaker här, antingen du själv dragit upp plantor eller köper dem i blomsterbutiken. Tomat, gurka, melon, chili, paprika och kapkrusbär är några av de grönsaker som trivs bäst i värmen under glas. Odla dem i jordbädd eller stora krukor. Värmeälskande blommor är till exempel pelargoner och suckulenter.

 


Ge näring nu
När växtligheten satt fart är den mottaglig för näring. Därför är maj en väldigt bra månad för gödsling av trädgården. Tänk på att de flesta växter i trädgården behöver gödslas, såväl häckar som prydnadsbuskar och mindre träd. Gräsmattan förstås, kökslandet och tulpanerna. Perennrabatter och örtagård ska däremot gödslas mera sparsamt, men öka gärna mullhalten i jorden genom att lägga på kompost eller barkmull.

 


Ohyran får vårkänslor
Det är inte bara vi människor och växterna som spirar under våren. Även insekter av olika slag sätter fart och förökar sig. Humlor, bin och nyckelpigor gläds vi åt medan spinnkvalster, bladlöss och vita flygare är mindre välkomna. Tänk på att inte spruta urskillningslöst – då träffar du även nyttodjuren med gift. Ibland kan det räcka att spruta plantan med en hård vattenstråle eller såpvatten. Om angreppet inte ger med sig så välj så skonsamma medel som möjligt. Naturligt pyretrum är ett ämne utvunnet ur krysantemumblomman som är effektivt mot ohyran, men bryts ner snabbt och gör därför mindre skada i naturen.

 


Beskär rosorna
När björkarna har musöron, då är det dags att beskära rosorna, brukar man säga. Att björkarna har musöron betyder att dess blad börjar spricka ut. Detta är en signal för att de värsta frostnätterna är förbi och då är det också lämpligt att beskära rosor. Särskilt rabattrosor är känsliga för plötslig kyla om de just beskurits. Gammaldags buskrosor klarar ofta en något tidigare beskärning, så har du många rosor, börja med dem!

 


Stötta perennerna
Redan nu kan det vara idé att stötta perenner som lätt välter på grund av att de får tunga blommor eller är känsliga för vind. Genom att sätta ut stöd tidigt smälter de bättre in i grönskan och det hela ser mer naturligt ut. Perenner som kan behöva stöd är till exempel pioner och riddarsporrar.

 


Gräv ner dahliaknölar
Dahlior är extremt känsliga mot frost, men har du inte fördrivit dem så går det ändå bra att plantera ut knölarna nu. Det tar några veckor innan skotten tittar upp ur jorden, och då bör frostnätterna vara förbi. I norra delarna av landet är det i regel bättre att driva dahliaknölarna i krukor och plantera ut dem i juni, när du kan vara relativt säker på frostfritt väder. Var annars beredd med säckväv eller motsvarande som du kan lägga över de unga skotten, om det plötsligt varnas för en kall natt. Gladiolus, montbretia och doftlilja odlas på samma sätt som dahlior.

 


Sätt potatis
Dags att sätta potatis för dig som vill odla egen. Tänk på att plantera lagom djupt och hålla avstånd mellan både sättpotatisarna och raderna! Planteringsdjup 7-10 cm, sättavstånd: 20-30 cm, radavstånd: 60-70 cm. Potatis är känslig för jordbundna sjukdomar och bör därför odlas på ny plats varje år, så kallat växelbruk. För potatis rekommenderas ett 4-årigt växelbruk.

 


Gräsmattans tid är nu
Genom att klippa gräsmattan ofta och lagom högt, 3-4 centimeter, får du snabbt en grön och frodig gräsmatta. Om gräsmattan snaggas för hårt kan gräsets tillväxtpunkt ta skada och vissna istället för att få ny kraft. Genom att kalka och gödsla gräsmattan stärks gräset och kan då lättare vinna över ogräs och mossa. Maskrosor och tistlar bekämpas bäst med handkraft, genom att sticka dem med ett maskrosjärn när jorden är fuktig och lucker. Då får du säkrast upp hela roten. Genom att kantskära gräsmattan får den ett lyft och ger intrycket av att vara extra välskött.